+++
title = "Bio"
menu = "main"
+++

# Long story short

Sono nato ad Acqui Terme e sono cresciuto a Genova e poi ad Alessandria. Sono cose che segnano.

Ho fatto l'università a Torino e dopo essermi sposato ho abitato per quasi 15 anni ad Acqui Terme. Con la fine del mio matrimonio mi sono trasferito a Torino. Per un periodo mi sono trasferito a Monastero Bormida, nella Langa astigiana, dove ho ristrutturato un rudere di famiglia.

Poi ho conosciuto Carla, ci siamo sposati e sono tornato a vivere a Torino, a poca distanza dal Po e dal parco del Valentino. Da quasi tre anni ci siamo trasferiti a Pinerolo, la città natale di Carla e un posto che io adoro.

Sono laureato in Lettere, con una tesi in Storia della Musica dedicata alla Musurgia Universalis di Athanasius Kircher. Sono diplomato in pianoforte, ma da anni non suono più. Se c'è una cosa che mi infastidisce, è sentirmi dire che è uno spreco. Lo so da me. Ma proprio non mi va. Un paio di anni fa ho regalato al comune di Monastero Bormida il mio pianoforte.

Per diversi anni ho insegnato Lettere nelle scuole superiori e successivamente ho fatto il traduttore dall'inglese. Ho tradotto diverse guide EDT/Lonely Planet, testi scientifici e musicali, soprattutto sulla musica del periodo barocco e classico. Per qualche anno ho anche tradotto per la televisione (canali satellitari RAI e Mediaset), soprattutto sottotitoli ma anche testi per il doppiaggio. Ho anche tradotto i sottotitoli per la prima edizione di Masterchef USA.

Ho iniziato a lavorare per il web quando i siti erano in html puro e chi sapeva un poco di javascript era considerato una specie di divinità sumera. A prezzo di molte notti insonni mi sono fatto le ossa in questo mondo. Ancora oggi dedico qualche minuto o qualche ora al giorno per studiare e tenermi aggiornato.

Sono un lavoratore autonomo e sviluppo applicazioni web in ambiente LAMP/LEMP, utilizzando Symfony o Laravel come backend PHP e soprattutto Vue (oppure Livewire) per il frontend. Ho sviluppato decine di SPA con ExtJS. Mi sono appassionato al cloud computing fin dai suoi inizi e maneggio con competenza AWS, DigitalOcean e le altre principali piattaforme.

Come tutti, una parte del mio lavoro adesso la delego all'AI, in particolare al mio amico Claude Code.
