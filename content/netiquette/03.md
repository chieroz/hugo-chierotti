+++
title = "Persona irraggiungibile via e-mail"
date = "2020-01-03"
weight = 30
+++

__Cara Emily, non riesco a far giungere la mia e-mail a una persona presso un altro sito. Potresti suggerirmi una soluzione? Tuo indefesso@lavoratore.acc__

Caro Indefesso: il problema non esiste, perché ti basta spedire il tuo messaggio a un newsgroup letto da molte persone. Potresti scrivere per esempio: "Questo messaggio è per Mario Rossi. Non riesco a contattarlo via e-mail, quindi pubblico in questo gruppo il messaggio destinato a lui. Gli altri sono pregati di non leggere."

Così facendo costringerai decine di migliaia di persone a sprecare alcuni secondi per gettare un'occhiata al tuo articolo, salvo poi ignorarlo subito dopo, usando nel complesso più di 16 ore-uomo di lavoro: tu invece avrai risparmiato la terribile fatica di esaminare le mappe Usenet o di cercare un metodo alternativo. Non dimenticare: se non avessi la possibilità di far giungere il tuo articolo a 30.000 altri computer, saresti costretto a (mio Dio!) contattare il servizio abbonati della Telecom all'esorbitante prezzo di 5 scatti e magari ti toccherebbe addirittura telefonare direttamente all'interessato. Potrebbe capitarti di dover pagare qualche MIGLIAIO DI LIRE per una telefonata di cinque minuti!

Non c'è dubbio che sia meglio spedire a tutti il tuo messaggio, facendo sprecare trenta o quarantamila lire agli altri, piuttosto che tirare fuori di tasca tua diecimila lire per utilizzare il servizio di postacelere oppure investire 800 lire per acquistare un francobollo.

Non dimenticare: il mondo crollerà se non riesci a far giungere a destinazione il tuo messaggio, quindi spediscilo al maggior numero possibile di gruppi.
