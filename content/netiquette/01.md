+++
title = "Quanto deve essere lunga la firma?"
date = "2020-01-03"
weight = 10
+++

__Cara Emily Postnews, quanto dev'essere lunga la firma in calce ad articoli e messaggi? Tuo prolisso@fastidioso.__

Caro Prolisso, ti esorto ad accludere una firma che sia il più possibile lunga. Essa è senza dubbio assai più importante del tuo messaggio, quindi devi fare in modo che superi in lunghezza il testo vero e proprio.

Fai in modo di inserire un grosso disegno realizzato con caratteri ASCII e un gran numero di brillanti citazioni e slogan. La gente non si stancherà mai di leggere giorno dopo giorno queste perle di saggezza e ben presto il tuo nome sarà indissolubilmente legato alla gioia che ciascuno trarrà dal leggere la tua firma una volta di più.

Assicurati inoltre di includere una mappa completa di Usenet affinché tutti sappiano in quale modo possono inviarti messaggi da ogni parte del mondo. Non dimenticare l'indicazione dei gateway di Internet. Informa anche le altre persone del tuo sito sulle modalità da seguire per farti arrivare la posta elettronica. Distingui accuratamente gli indirizzi Internet, UUCP e BITNET anche se in realtà non ci sono differenze fra di loro.

Oltre a inserire l'indirizzo cui inviare eventuali risposte via posta elettronica, accludi nella firma il tuo nome completo e anche i nomi della società e dell'organizzazione cui appartieni. Si tratta di una semplice cortesia: in fin dei conti molti newsreader obbligano la gente a schiacciare ben *un* tasto per ritornare all'inizio del tuo messaggio e leggere questa indicazione nell'header (o intestazione).

Devi assolutamente inserire in ogni messaggio il tuo numero di telefono e l'indirizzo di casa. La gente risponde sempre agli articoli dei newsgroup di Usenet tramite telefonate e lettere spedite con la posta ordinaria. In definitiva è davvero da sciocchi limitarsi a inserire queste informazioni solo nei messaggi che richiedono una risposta tramite i canali tradizionali.
