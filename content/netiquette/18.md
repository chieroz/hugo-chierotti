+++
title = "Qual'è il computer migliore? Domanda originale!"
date = "2020-01-03"
weight = 180
+++

__Cara Emily, che tipo di computer devo acquistare? Un Atari ST oppure un Amiga?__

Spedisci una domanda in tal senso ai gruppi Atari e Amiga: si tratta infatti di una questione nuova e assai interessante che sicuramente susciterà un dibattito approfondito. In realtà la cosa migliore da farsi è spedire tale quesito agli innumerevoli gruppi di argomento tecnico, concludendo il messaggio con la precisazione "Si prega di rispondere via e-mail, perché non seguo questo gruppo". (Non temere, nessuno troverà che questa precisazione sia impertinente: in fin dei conti l'intera Rete esiste per fornire aiuto a te soltanto...)

Non c'è nessuna ragione per cui tu debba seguire per qualche giorno i messaggi inviati al gruppo e tanto meno non ha senso che tu faccia riferimento alla raccolta di FAQ (Frequently Asked Question, ovvero Domande Più Domandate) relative al gruppo in questione per sapere se l'argomento che ti interessa è già stato dibattuto in passato.

Queste raccomandazioni vanno bene per quegli individui che per loro disgrazia sono privi del tuo innato senso di buona educazione e che sono destinati a porre domande scontate e banali. Questo a te non potrebbe capitare mai e senza dubbio la questione che stai ponendo è del tutto inusitata e originale, pertanto non ha senso che tu cerchi di scoprire se qualcuno ha già fornito la risposta in passato. Impossibile, visto che nessuno ha mai posto questo problema prima di te.
