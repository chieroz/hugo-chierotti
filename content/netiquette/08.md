+++
title = "Confutare puntigliosamente un messaggio"
date = "2020-01-03"
weight = 80
+++

__Cara Emily, ho letto un lungo articolo che vorrei confutare puntigliosamente. Come posso fare?__

Nella risposta bisogna avere cura di citare l'intero corpo dell'articolo (soprattutto la firma) che si vuole confutare; i commenti devono essere nascosti fra una riga e l'altra del testo citato. Non c'è persona che non adori leggere simili meravigliose disamine condotte punto per punto, soprattutto quando si risolvono in insulti e in scambio di battute tipo "È così!!" e "Non è così!!" e "È così, perbacco!"

Assicurati di replicare sempre e non lasciare che sia un altro ad avere l'ultima parola su alcunché. Se lascerai agli altri l'ultima parola la discussione terminerà! Ricorda che gli altri lettori del gruppo non sono neppure lontanamente intelligenti come te: se per caso in un articolo qualcuno commette un errore, gli altri non saranno in grado di accorgersene senza il tuo illuminato intervento.

Se qualcuno nei suoi messaggi inizia a insultare non c'è niente di meglio che scendere al suo livello e rispondere con una bordata di parolacce al suo riguardo. Quando mi capita sotto gli occhi un articolo di qualcuno che insulta un altro io lo prendo per oro colato, sempre che non venga inviata una confutazione. Non capita mai che io tolga la mia stima a colui che insulta, quindi si ha il dovere di rispondere all'attacco.
