+++
title = "Come si fa a creare un nuovo newsgroup?"
date = "2020-01-03"
weight = 110
+++

__Cara Emily, come si fa a creare un nuovo newsgroup?__

In passato il sistema più rapido sarebbe stato un messaggio tipo "inews -C newgroup...": questo è ancora in grado di suscitare molte discussioni in merito alla tua proposta, ma potrebbe non essere abbastanza.

Tanto per cominciare invia un messaggio a news.groups descrivendo il gruppo che vuoi creare. Questo potrebbe essere definito un "invito alla discussione". (Se per caso ti imbatti in un invito alla discussione devi immediatamente inviare un messaggio di una sola riga, per far sapere che concordi o meno con la proposta.) All'atto di proporre l'apertura di un nuovo newsgroup abbi cura inserire nel nome per il gruppo un ATL (Acronimo di Tre Lettere) che possa essere compreso solo dagli "intimi".

Dopo aver provveduto all'invito alla discussione non tralasciare di preparare un invito al litigio (in inglese flame) e anche un invito alle discussioni circa il nome scelto: non potrai poi far mancare un invito per interminabili giochi di parole. Infine spedisci un invito alla "votazione". Usenet è una democrazia, quindi i votanti possono inviare i loro voti in modo da raggiungere tutti i computer della rete invece della singola persona che deve fare il computo dei voti. Ogni due o tre giorni invia un lungo riassunto di tutti voti in modo che la gente possa esprimere il proprio disappunto per i mailer difettosi e i voti doppi. Questo ti farà diventare più famoso e ti farà ricevere molta più posta.

Al termine del periodo di 21 giorni spedisci il risultato della votazione in modo che la gente possa litigare in merito alle violazioni dei principi che tu hai imposto. Critica costoro utilizzando la sezione dedicata al Moderatore della Settimana in news.announce.newsgroups. A questo punto il tuo gruppo può essere creato.

Per rendere più vivace la discussione scegli una buona corrispondenza incrociata. Per esempio comp.race.formula1 oppure soc.vlsi.design sono ottimi nomi. Se vuoi che il tuo nuovo gruppo venga creato in fretta inserisci una parola come "sex" oppure "activism". Per evitare discussioni limitative fai in modo che il nome sia il più vago possibile e non dimenticare di inserire il famoso ATL. Se è possibile effettua il conteggio dei voti da un sito temporaneo usufruendo di una connessione saltuaria che viene attivata una volta alla settimana con un server in Botswana. Programma la votazione nel periodo di crash del sito, se possibile.

Per nessuna ragione devi utilizzare il metodo del gruppo di prova, perché così facendo si eliminano le fasi di discussione, litigio, battute di spirito, votazioni e rimproveri per le violazioni delle norme: in una parola, si perde tutto il divertimento della situazione. Per creare un gruppo ALT non devi far altro che inviare il comando adatto, dopodiché puoi spedire un messaggio rmgroup e altri analoghi in modo da evitare questa incombenza ad altri frequentatori.
