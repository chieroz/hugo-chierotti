+++
title = "Firma o citazione troppo lunga?"
date = "2020-01-03"
weight = 150
+++

__Cara Emily, il software che uso per posta elettronica e news mi dice che la firma in calce all'articolo è troppo estesa e ho citato troppe righe di testo. Come mi devo comportare?__

Queste limitazioni sono state inserite del tutto immotivatamente nel programma e quindi evita di domandarti quale possa essere il loro significato in relazione al tuo articolo. In realtà la maggioranza degli utenti va in cerca di articoli costituiti dalla citazione integrale di un articolo precedente più alcune righe di testo originale: per venire incontro alle esigenze di queste persone riempi il tuo articolo di righe di testo citato e otterrai la riconoscenza di tutti.

Veniamo a parlare della firma: so che è un lavoraccio, ma dovrà essere così lunga che sarai costretto a leggerla con l'editor di testi. Controllala due volte in modo da essere sicuro che sia sempre al suo posto. Inoltre, al nobile fine di facilitare la libera diffusione dell'informazione, inserisci una riga di copyright che proibisca l'invio del tuo articolo a quei siti Usenet che praticano una politica che non gradisci.

Se disponi di molto tempo libero e vuoi fare qualche taglio al testo del tuo articolo, assicurati di eliminare alcune righe fondamentali del testo: in questo modo, tanto per fare un esempio, sembrerà che l'autore di un appello alla pace mondiale abbia inviato un follow-up per auspicare il bombardamento delle Bermuda con ordigni nucleari.
